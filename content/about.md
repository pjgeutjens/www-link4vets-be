---
title: Wat is Link4Vets?
subtitle: ''
img_alt: ''
layout: page
---
Over link4vets

**Wat biedt Link4Vets?**

Link4Vets is een platform voor en door dierenartsen. Een eerste toepassing stelt zich tot doel ervoor te zorgen dat kwekers via het Link4Vets-platform de juiste klanten vinden voor hun pups, maar ook dat klanten op zoek naar een pup terecht komen bij het nestje dat bij hen past.
De rol van de dierenartsen is van het grootste belang in dit proces. Zij kennen zowel hun klanten als hun kwekers. Wanneer de dierenartsen betrokken worden bij het proces van zowel het kweken als de keuze van hun klanten zullen zij ook mee garant staan voor de gezondheid en het welzijn van de pups. Bovendien zorgen zij mede voor de tevredenheid van de kwekers die een eerlijke prijs kunnen vragen voor de met zorg gekweekte dieren. De kans op een mismatch tussen baasje en dier wordt zo zeker kleiner.

**Hoe is Link4Vets ontstaan?**

Link4Vets is ontstaan vanuit de praktijkervaring van dierenarts Catherine Geutjens te Heusden-Zolder.
In haar kleine huisdierenpraktijk stelt zij al te vaak vast dat haar klanten pups met problemen kopen. Hierbij gaat het zowel om gezondheidsproblemen, een gebrekkige socialisatie of karakterstoornissen. Omdat de wachttijden voor een goede pup vaak erg lang zijn worden de toekomstige baasjes verleid om toch maar snel te rade te gaan bij onbetrouwbare handelaars. Het is algemeen bekend dat in de broodfok dieren verkocht worden die op te jonge leeftijd ingevoerd werden uit Oost Europa, zij werden niet of onjuist gevaccineerd en worden vaak verkocht met vervalste paspoorten. Bovendien werden zij uit het nest verwijderd vooraleer zij gesocialiseerd konden worden en heeft de koper geen enkele controle op de ouders van het jonge dier.
Een eerste advies is dan ook “bezin eer je begint” en raadpleeg je dierenarts vooraleer je op zoek gaat naar een nieuwe pup. Zij of hij zal je met raad en daad bijstaan om een juiste keuze te maken.

